---
title: Wel Broedplaats maar geen Wageningse Cultuurzomer
date: 2025-04-15T10:00:00+01:00
category: opinie
thumbnail: /images/cultuur-wageningen.jpg
description: De subsidie voor de Wageningse Cultuurzomer is fors verlaagd,
  waardoor het festival in 2025 niet doorgaat. De VVD stelt vragen over deze
  keuze van het college.
---
## Wel Broedplaats maar geen Wageningse Cultuurzomer

**Het college van B&W blijft ons verbazen. Terwijl er miljoenen beschikbaar komen voor de Broedplaats, valt de succesvolle Wageningse Cultuurzomer buiten de boot.**

Sinds een vijftal jaar organiseert Stichting Cultuurstad Wageningen met veel succes de Wageningse Cultuurzomer (WCZ). De VVD heeft bericht ontvangen dat de stichting voor de zomer van 2025 heeft moeten besluiten om van een nieuwe editie af te zien.

Reden? De gemeentelijke subsidie is teruggebracht van € 82.500,- naar slechts € 15.000,-. Daarmee is het voor de stichting niet mogelijk om het festival op een goede manier te organiseren. Volgens hen is een minimum van € 50.000,- noodzakelijk om een kwalitatief programma neer te zetten.

De VVD heeft hierover vragen gesteld aan het college van B&W. Wij vinden dat publiek geld voor cultuur moet worden ingezet voor initiatieven die breed toegankelijk zijn. De afgelopen jaren trok de WCZ zo’n 17.000 bezoekers uit de stad en regio.

Opvallend is dat het college recent wél 2 miljoen euro heeft vrijgemaakt voor de Broedplaats, een plek waar kunstenaars Wageningers kennis willen laten maken met cultuur via workshops of exposities. Op zichzelf waardevol — maar waarom is er dan geen € 50.000,- over voor een festival dat duizenden mensen bereikt?

De VVD vindt het onbegrijpelijk dat cultuur met bewezen impact het moet afleggen tegen een experimenteel initiatief voor een kleinere groep.