---
title: College rekent op de komst van Gaston van de Postcodeloterij
date: 2025-04-15T10:15:00+01:00
category: nieuws
thumbnail: /images/ravijnjaar-gemeente.jpg
description: Het college verwacht geen grote bezuinigingen in 2026, ondanks het dreigende Ravijnjaar. De VVD vraagt zich af hoe dit kan zonder effect op de stad.
---

## College rekent op de komst van Gaston van de Postcodeloterij

**Het college verwacht geen grote ombuigingen in 2026, ondanks fors minder geld van het Rijk. De VVD vraagt zich af hoe dat kan — of rekent het college op geluk?**

Vanaf 2026 verandert het Rijk de manier waarop gemeenten bekostigd worden. Deze aanpassing staat bekend als het "Ravijnjaar" en betekent voor Wageningen dat er miljoenen euro’s minder binnenkomen.

Een logische reactie zou zijn dat het college plannen maakt om te bezuinigen. Of zoals zij het liever noemen: "ombuigingen".

Begin dit jaar heeft de gemeenteraad unaniem uitgesproken dat er inspraak vanuit de stad moet komen bij het maken van zulke keuzes. Want het zijn juist de inwoners en lokale organisaties die geraakt worden. In de regio FoodValley zijn inmiddels bij veel gemeenten participatietrajecten gestart.

Wat schetst onze verbazing? Begin april stuurde het college een notitie naar de gemeenteraad waarin staat dat grote ombuigingen in 2026 waarschijnlijk niet nodig zijn. Zonder onderbouwing wordt gesteld dat "financieel-technische maatregelen en reëel begroten" voldoende zijn om het gat op te vangen.

De VVD vindt dit onbegrijpelijk. Hoe kun je zomaar 3,5 tot 5 miljoen euro extra vinden zonder dat de stad er iets van merkt? Tenzij het college rekent op de komst van Gaston van de Postcodeloterij…

---
