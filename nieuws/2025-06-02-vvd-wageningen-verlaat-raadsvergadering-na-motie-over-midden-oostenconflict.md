---
title: VVD Wageningen verlaat raadsvergadering na motie over Midden-Oostenconflict
date: 2025-06-02T20:34:45.475Z
---
### **VVD Wageningen verlaat raadsvergadering na motie over Midden-Oostenconflict**

**Wageningen, 2 juni 2025** – De fractie van de VVD Wageningen heeft tijdens de raadsvergadering van maandagavond de raadszaal verlaten. Aanleiding was een motie van GroenLinks over het conflict in het Midden-Oosten, die volgens de VVD buiten de bevoegdheid en verantwoordelijkheid van de gemeenteraad valt.

De VVD is van mening dat raadsleden gekozen zijn om zich in te zetten voor de inwoners van Wageningen en dat het niet aan de gemeenteraad is om standpunten in te nemen over internationale conflicten waar lokaal geen invloed op uitgeoefend kan worden.

De fractie maakt zich zorgen over het effect van dergelijke moties op het lokale debat. Door internationale thema’s te agenderen wordt het politieke klimaat in Wageningen onnodig gepolariseerd, terwijl belangrijke lokale thema’s naar de achtergrond verdwijnen.

De VVD Wageningen blijft zich inzetten voor een inclusieve en veilige stad voor alle inwoners, ongeacht achtergrond of overtuiging. De fractie vindt het onverantwoord om wereldwijde conflicten op lokaal niveau te bespreken, omdat dat leidt tot verdeeldheid zonder bij te dragen aan oplossingen.
